+++
title = "ನಿಧಿ"
date = 2026-01-09
tags = ["ಮಲೆನಾಡು"]
categories = ["ಕವನ"]
language = "kn"
+++

---

ಬಿಸಿಲ ಬೇಗೆಯಲಿ ಬೆಂದು ಬಾಯಾರಿ  
ಹಸಿದ ಹೊಟ್ಟೆಯನು ಮೊಗದಲ್ಲಿ ಬಿರಿದು,  
ದಿನದ ಕೆಲಸವು ಇನ್ನೂ ಹೊರೆಯಿರಲು  
ಹೊಲದ ತೊರೆಯೆಡೆ ನೂಕಿದಳು ಪಥವ  

---

ಹಸಿರು ಬಸವಳಿದು ತರಗೆಲೆಗಳಾಗಿ  
ಧೂಳ ಕಣಗಳ ಸೆಳೆತಕ್ಕೆ ಉದುರಿ  
ಸೆರೆಯ ದಿಕ್ಕಿಗೆ ಸೇರಿ ನೆಡೆದಿರಲು  
ಒಡೆದ ಕೊಡಪಾನ ಅರ್ಧ ತುಂಬಿತ್ತು  

---

ಕೊರಳ ಮಾಲೆಯಲಿ ಕರಿಮಣಿಯಿಲ್ಲ  
ಮುಳುಗಿದ ಚರಣಗಳಿಗೆ ಕಾಲುಂಗುರವಿಲ್ಲ  
ತುಂಬು ಬೊಗಸೆಯ ನೀರು ಮಾತ್ರವೇ  
ಹೊಳೆವ ಕಣ್ಣುಗಳಿಗೆ ಶೋಭೆಯು  

---

ಇಂದು ನಾಳಿನ ಹೊತ್ತಿನ ಕೂಳಿಗೆ  
ಹೊಲದ ಕಾಯಕವು ಒಂದೇ ಎಣಿಕೆ  
ದಿನದ ಕೆಲಸವು ಇನ್ನೂ ಹೊರೆಯಿರಲು  
ಕಾರುಣ್ಯವಿಲ್ಲದೇ ಸುರಿದನು ಮಳೆಯ, ನಭದೊಡೆಯ  

---

ಮಣ್ಣ ವಾಸನೆಯ ಹೀರುವ ಕನಸಿನ ಪ್ರಾಯಕ್ಕೆ  
ಮನದ ಮೂಲೆಗಳಲ್ಲಿ ಅರೆನೆಮ್ಮದಿಯ ಕಸಿವಿಸಿ  
ಇರದ ನಾಣ್ಯಕ್ಕೆ ಗಂಟು ಸೇರಿಸಿ  
ಕಾಡನ್ನರಸಿ ನೆಡೆದಳು ಬಿರಬಿರನೆ  

---

ಕೂಡು ಕಟ್ಟಿಗೆಗಳ ಬಗೆದು ಒಂತರಿಸಿ  
ಹರಿದ ಸೀರೇಯ ಸೆರಗಲ್ಲಿ ಭರಿದು  
ಮನದೊಡೆಯನ ಕರೆದೊಯ್ದ ಯಮನನ್ನೂ ಶಪಿಸದೆ  
ಮುರಿದ ಬಾಗಿಲ, ತನ್ನರಮನೆಗೆ ಹೊರಟಳು  

---

ಉರಿವ ಒಲೆಯ ನೆರಳಿನ ಆಟ  
ಸೊರುವ ಮಹಡಿಯೇ ತೊಟ್ಟಿಕ್ಕುತ್ತಿರುವ ಗಲಗೆಜ್ಜೆ  
ಸೀರೆಯ ತೊಟ್ಟಿಲ ತಾನೇ ಜೀಕುತ - ಬೀಗುತ  
ಕಿಲಕಿಲ ನಗುವಾ ಹಸುಳೆಯೇ ಒಡವೆ - ಆ ಮಹಾತಾಯಿಗೆ!!  