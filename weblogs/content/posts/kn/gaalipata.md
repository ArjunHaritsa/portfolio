+++
title = "ಗಾಳಿಪಟ"
date = 2026-01-08
tags = ["ಬಾಲ್ಯ"]
categories = ["ಕವನ"]
language = "kn"
+++

---

ನೀಲ ಗಗನದಂಚು ತೊರೆದು, ಸಾಲು ಮೋಡ ಸರಿದು ಸೆಳೆದು,  
ಸರಿಸಿ ಸಾಗುತಿತ್ತು ನಭದಿ ಕೇಸರೀಯ ಪಥ  
ತಿಳಿಯ ಗಾಳಿ ತಂಪು ತಳಿದು, ಹಗಲ ಸಮಯದಂಚು ಹರಿದು,  
ಚುಕ್ಕಿ ಚಂದ್ರರನ್ನು ತರುತಲಿತ್ತು ಕಾಲರಥ  

---

ಹರಿದ ಅಂಗಿ, ಬಿರಿದ ಚಡ್ಡಿ, ಧೂಳು ಬರಿದ ಕಾಲ್ಗಳು  
ಪಟದ ಸೂತ್ರ ಬಿಗಿದು ಎಳೆದು ಸುತ್ತುತಿರುವ ಕೈಗಳು  
ಉಗ್ಗು ಬಾಯಿ ಸುಗ್ಗಿ ಸಿಹಿಯ ನೆವರುತಿರುವ ನಾಲಗೆ  
ಓರೆ ತಲೆಯ ಸರಿಸಿ ಮೇಲೆ ಹುಡುಕುತಿರುವ ತೊಪ್ಪಿಗೆ  

---

ಒಣಕು ಟೊಂಗೆ ಕಡ್ಡಿ ಪಡಿಕೆ, ಹಸಿರು ನೀಲ ಹಾಳೆ ಪಲಕ  
ರಂಗು ರಂಗು ಚಿಟ್ಟೆೆ ಸರಣಿ, ಸಾಲು ಹೂವು ಎದರು ಬದಿಗೆ  
ಕೆಂಪು ಸೂತ್ರ ಮಧ್ಯೆಯಿಂದ, ಕೋಣೆಗಳನು ಭದ್ರ ಮಾಡಿ  
ಸೀಳು ಕಾಗದಕ್ಕೆ ಬಿಗಿದ ಸಾಲು ತಳಿರ ಬಾಲಂಗೋಚಿ  

---

ಹರಡಿ ತನ್ನ ಬೀಸು ಬಾಲ, ಸಂಜೆ ಸೂಸು ಗಾಳಿಯೆಡೆಗೆ  
ಪಟವು ತೇಲುತಿತ್ತು ಸಡಿಲ ದಾರದಿಂದೆತ್ತರೆತ್ತರ  
ಸೂತ್ರವೆಣೆದ ಹಕ್ಕಿಯಂತೆ, ಗಗನ ರಾಯಭಾರಿಯಾಗಿ,  
ಮಿನುಗು ಚುಕ್ಕಿ ಚುಂಬಿಸುತ್ತ, ತರುತ ಭುವಿಗೆ ಹರುಷ  

---

ತರಣಿ ತನ್ನ ಮನೆಗೆ ತೆರಳಿ, ಸಂಜೆ ಸಾಗಿ ಸೊರಗುತಿತ್ತು,  
ಹೊತ್ತು ಮಿರುತಿದ್ದರೂನು ತೀರುತಿಲ್ಲ ಪಟದ ಬಯಕೆ  
ಪಟದ ಹಿಂದೆ ತೇಲುವಾಸೆ, ಜಿಗಿದರೆಷ್ಟು ತೇಲೆನು  
ಸೂತ್ರ ಹಿಡಿದು ಓಡುತಿರುವೆ ಪಟದ ವೇಗ ಮೀರೆನು  